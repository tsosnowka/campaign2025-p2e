W szeregi nawet najlepszych rodów potrafi wdać się skaza - czarna owca. Orphne, najmłodsze dziecko Junn i Renoca, urodziła się w 3789(w momencie początku kampanii ma 326 lat). Niektórzy, źródła wszystkich jej przewin doszukiwali się właśnie w samych okolicznościach narodzin. Została ukuta teoria, według której ascendencja Junn odbiła się niszczycielsko na najmłodszej córce - w momencie narodzin Orphne Junn była już niemal w pełni bogiem. Spekuluje się o wpływie chaosu, surowej magii na organizm, który nie był w stanie w żaden sposób się przed nim chronić. To jednak jedynie próby narzucenia logiki wydarzeniom, które zdają się wymykać rozumowi. Przez fakt, że Orphne była najmłodszym dzieckiem, od samego początku dla wszystkich było jasne, że nie przyjdzie jej w udziale sprawowanie władzy nad [[Perhyn]]. Ona sama też nigdy nie przejawiała takich zainteresowań. Wychowywała się na opowieściach o bohaterskich czynach swoich rodziców. Zawsze chciała przeżyć taką samą przygodę jak oni. Zawsze chciała uratować świat. Ćwiczyła szermierkę od momentu, gdy tylko była w stanie utrzymać miecz w ręku, posiadała również pewien talent do magii. Gdy była na tyle dorosła, by móc samemu poradzić sobie na szlaku, zaczęła podróżować, jednocześnie starając się dostać do [[Zakon Beithira]]. Przemierzyła większość cywilizowanego świata wzdłuż i wszerz, walcząc z potworami, ratując ludzi i pomagając potrzebującym. Ci, którzy pamiętają Orphne z tego okresu najbardziej nie mogą nadziwić się zmianom, jakie w niej zaszły. Zapamiętali ją jako odważną, pełną pasji wojowniczkę – idealistkę, może nawet trochę naiwną, jednak przy tym wszystkim wesołą kompankę zabaw, przyjazną i uczynną. Istotę wydającą się być pozbawioną cynizmu, bezwględności i okrucieństwa. Po wielu latach w trasie, córka Renoca ostatecznie zapracowała na wstęp do Zakonu. Wybrał ją sobie na kompana młody, miedziany smok imieniem Bevrentar, również od niedawna należący do organizacji. Szkolenie Zakonne mocno zmieniło perspektywę Orphne - nauczyło ją nowego podejścia, potrzeby zrobienia wcześniejszego rozeznania, wnikliwego poznania swojego wroga. Zrozumiała, że najlepszą drogą do pokonania przeciwnika jest zrozumienie go, a przez to odnalezienie jego najsłabszych stron. Do tej pory większość walk toczyła sama - teraz pojęła korzyści płynące ze specjalizacji, zaakceptowania własnych słabości i uzupełniania ich siłą innych. Wiele lat szkoleń, wykonywania coraz bardziej wymagających misji, zdobywania doświadczenia i zaufania wśród kompanów wyniosły ją ostatecznie do Wewnętrznej Rady. Dopiero tutaj dowiedziała się o prawdziwym powodzie powstania Zakonu i zagrożeniu jakie nieustannie wisi nad tym światem. By móc lepiej przygotować się na czyhające zagrożenia, Orphne dowiedziała się wszystkiego, czego tylko mogła na temat Pierwszej Cywilizacji, Gandrów, Maegala, wojny, którą toczy Pierwsza Cywilizacja i Klątwy. Te studia nabrały dla niej szczególnego znaczenia, gdy okazało się, że jej ród toczy przekleństwo podobne w objawach do klątwy, która niegdyś dławiła jej ojczyznę. Niestety, pomimo olbrzymiej determinacji, nie udało jej się odnaleźć jej przyczyny. Pierwsza Cywilizacja stała się obsesją Orphne, obudził się w niej głód wiedzy, którego nie sposób było zaspokoić. Czuła, że ogranicza ją sposób, w jaki rozumiała magię. Nigdy nie poświęcała jej zbyt wiele czasu, teraz jednak trafiła do niej świadomość, że nie będzie w stanie wystarczająco poznać swojego przeciwnika, jeśli na pewnym poziomie nie zacznie myśleć tak jak on. Dlatego poprosiła o pomoc Nox, by ta wzięła ją na termin. Nikt nie wie co się działo przez tych 5 lat, ani gdzie Orphne podziewała się przez ten czas, ale wróciła mocno odmieniona - jakby oddalona od tego świata. Był to rok 4091. Przez kilka kolejnych lat Orphne mocno angażowała się w prace zakonu, przygotowywała ukryte twierdze, kumulowała księgi, próbowała wpłynąć na Zakon tak, by informacje na temat Pierwszej Cywilizacji były szerzej dostępne - im więcej osób miałoby świadomość o zagrożeniu, tym większa szansa, że ktoś będzie w stanie realnie wykorzystać tą wiedzę. Zaczęły jednak pojawiać się bardzo niepokojące plotki. Coś się zmieniło w Orphne. Najgorsze, że nikomu nie udało się wychwycić przyczyny tej przemiany. W Zakonie plotkowało się, że od jakiegoś czasu separuje się od ludzi, podróżuje sama, wyłącznie ze swoim smokiem, że stała się arogancka i zadufana. Jakby odkryła coś zakazanego dla pozostałych. Ludzie zaczęli mówić o dziwnych, nienaturalnych obrzędach odprawianych przez córkę Renoca. Obracała się w towarzystwie nieprzystającym jej pochodzeniu i pozycji - piratów z Kilikii, kultystów i sekciarzy. Wreszcie 9 lat temu(4106) Orphne zbezcześciła świątynie Junn w Nowym Morvannonie. Nie tylko wymordowała wszystkich kapłanów, ich ciała poświęciła w jakimś zakazanym rytuale, który otworzył bramę - nikomu nie udało się dowiedzieć dokąd prowadziła, ale wyszły z niej na ten świat dotąd nieznane stworzenia - wynaturzenia łaknące krwi mieszkańców tego świata. Orphne nie szczędziła bólu rozdając śmierć w świątyni swojej matki. Kapłanów torturowano i kaleczono. Można rzec, że jej dzieła nie powstydziłby się inkwizytor z bogatym doświadczeniem śledczym. Sama brama była czymś zupełnie nowym - nie przypominała żadnego portalu, ani teleportu jaki kiedykolwiek został otwarty w tej sferze. Towarzyszyły mu zmiany w materii świata - zapach przypominający zgniliznę, lepiące się opary, czarna, brejowata maź. Orphne po wszystkim zniknęła. W międzyczasie Zakonowi udało się zamknąć przejście, a Visceromantom dowiedzieć się czegoś o przyzwanych stworzeniach. Z pozoru przypominały demony, były jednak od nich dużo obrzydliwsze i odpychające - fizycznie i mentalnie, samą swoją formą szydzące z istot tej sfery. Założono więc, że miejsce z którego pochodzą nie jest szczególnie przyjazne. Okazało się, że aby pozostać na tym świecie potrzebują pożywienia - dusz istot zamieszkających go. Bez nich zostają wciągnięte tam skąd przybyły. Do walki z nowym zagrożeniem z pełną werwą ruszył Zakon - bo jak się okazało otwarcie pierwszego przejścia rozpoczęło kaskadę kolejnych bram, które samoistnie zaczęły się wyłaniać - nikt nie musiał ich otwierać z tej strony. Każda brama jednak delikatnie różniła się od siebie - jak i stworzenia, które z niej wychodziły. Bramy otwierają się do dzisiaj, w bardzo różnych miejscach, najczęściej w pobliżu ludzkich osad. Nikomu jeszcze nie udało się ustalić dlaczego się otwierają, co zrobiła Orphne i jak temu zaradzić. To był jednak dopiero początek. Orphne zaczęła atakować jednostki kultu Nox - nie po to by je niszczyć, tylko by okradać je z ksiąg, szczególnych ksiąg, takich o których istnieniu mało kto wiedział - pradawnych traktatów czarnoksięskich(ci, którzy je kiedykolwiek widzieli mówią, że zapisanych w językach spoza tej sfery). 3 lata temu Orphne wymordowała cały Wewnętrzny Krąg Zakonu. Wszystkich członków pojedynczo, wraz z ich rodzinami. Zakon do dzisiaj nie jest w stanie się podnieść po tym ciosie, jest rozbity i osłabiony, brakuje mu koordynacji działań. Co prawda nadal istnieje i działa - kolejne gniazda wynaturzeń są niszczone, ale nigdy nie był w tak głębokim kryzysie. Orphne przez ostatnie lata(a na pewno od zbezczeszczenia świątyni Junn) podróżuje w bardzo charakterystycznym towarzystwie, jest przy niej 5 kompanów, oraz smok, który mimo wszystkich jej grzechów nie opuścił jej. Towarzysze: - krasnoludzki wojownik, wyglądający na zaprawionego w bojach, walczy młotem, ma wygolone boki głowy z pozostawioną brązową linie włosów na środku, ponoć dostrzeżono w jego pancerzu oznaczenia Ninshuburskiej armii; - niziołek, przypominający maga, bądź druida, ponoć o bardzo wybuchowym temperamencie. Mówi się, że jego żywiołem jest woda, dostrzeżono na jego szyi kajdany, przypominające te zakładane niewolnikom; - elfia visceromantka, blada i zwiewna niczym duch, plotki mówią, że została wyrzucona ze swojej organizacji; - starszy człowiek, przypominający kupca bądź polityka - na jego szyi, niczym w marmurze wyryte są jakieś symbole, a sama skóra twarzy wydaje się pękać - mówi się, że z pęknięć wypływa jakaś ciemnofioletowa substancja; - tryton, wychudły i wydający się być bardzo osłabionym, wydaje się być wojem, zręcznie włada mieczami i krótszą bronią; Do tej pory nikomu nie udało się poznać ich imion, ani historii. Wiadomym jest, że cała kompania podróżuje od kilkunastu miesięcy po świecie. Wydają się czegoś szukać, przeglądają stare ruiny, byli już na południu Tirtalyi, w Kilikii, tam właśnie zostawili poszlaki wskazujące, że zmierzają teraz do Oklyonu - miasta w północnej części Narmerii. Orphne jest ścigana przez Zakon i wszystkie kraje północy.