- Informacje ogólne 
Krasnoludzkie państwo do niedawna umiejscowione za południowo-wschodnią granicą [[Edonia]]. Przez długi czas państwo pozostawało pokojowo nastawione – bardziej z powodu swojego potencjału militarno-gospodarczego niż pobudek moralnych. Krasnoludy odkryły coś głęboko w swoich kopalniach – coś, co pozwoliło im zbudować potężną armię, która była w stanie zniszczyć wspólne oddziały [[Perhyn]], [[Yanthalei]] i oczywiście [[Edonia]].

- Stolica
Gurdi'Shar - nowa stolica, niedawno przeniesiona z Ekur'Zakir, miasta położonego nad pustynią, daleko na wschodzie.

- Władza
Państwem od wielu pokoleń rządzi dynastia Ensi, której obecnym przedstawicielem jest [[Asarhadon III]] . Władza przechodzi zawsze na najstarsze dziecko, niezależnie czy jest to syn, czy córka. Jeśli władcą jest kobieta to jej małżeństwo ma charakter matrilinearny(dzieci ze związku włączane są do rodu kobiety). Władca posiada swoją radę, której zadaniem jest – oczywiście – doradzać mu oraz wprowadzać jego decyzje w życie. W skład rady wchodzi 5 osób: - Obrońca Ogniska - najwyższy kapłan - Dowódca armii królewskich(któremu zazwyczaj towarzyszą 3 generałowie) - Wielki Skarbnik - Wielki Bachmistrz - Następca tronu Każdy z członków rady posiada swoją świtę.

- Religia
Mieszkańcy Ninshuburu znają główny panteon, ale nie darzą go wielkim zaufaniem. Od wielu pokoleń krasnoludy czczą personifikację żywiołu ognia – [[Idhayil]]. Idhayil to bóstwo wszystkiego co łączone jest z ogniem - od ogniska, które rozświetla mroki nocy, przez kuchnie podgrzewające strawe, latarnie morskie prowadzące żeglarzy, piece kowalskie, aż po uczucie rozchodzącego się ciepła po wypiciu gorzałki. Krasnoludy czczą każdy możliwy aspekt tego bóstwa. Nie ma praw zakazujących wiary w innych bogów ani nakazujących czcić tylko jednego. Osoby obnoszące się ze swoim innowierstwem są jednak mocno marginalizowane społecznie.

- Poddani
Ninshubur rozwijał swoją państwowość w cieniu dwóch sił kształtujących jego kulturę: wulkanu Aazo i ogromnej pustyni zwanej Niemymi Wydmami. Stepy okalające pustynię przepełnione są bandami konnych grasantów i rabusiów. Społeczeństwo od początków osadnictwa budowało wysokie wieże, by dostrzec zagrożenie z wyprzedzeniem. Stało się to częścią kultury Ninshubur - miast solidnych fortec władcy tej krainy budują olbrzymie, okrągłe wieże. Poddanymi Ninshuburu do niedawna były niemal wyłącznie krasnoludy – aż do najazdu na Edonię. Obecnie krasnale nie stanowią nawet połowy ludności swojego państwa. Prowadzi to do wielu nieprzyjemności, a 'edońska' część kraju jest niemal cały czas na skraju buntu. Tempo rozrostu kraju wyprzedziło rozwiązania administracyjne, więc niektóre regiony zmuszone są do samoregulacji – panuje tam prawo przypominające dziki zachód. Zapewne nadal istnieją tam wsie, do których nie dotarła jeszcze zmiana władzy. Ninshubur do dzisiaj boryka się z okiełznaniem tej krainy.

- Ostatnie wydarzenia
Zaledwie 150 lat temu Ninshubur był niewielkim państwem granicznym, zajmującym się głównie wydobyciem metali i handlem. Swoją suwerenność zawdzięczali istnieniu na krańcu cywilizowanego świata i wrodzony talent do tworzenia defensywnych zabudowań. Coś się jednak zmieniło. Plotka głosi, że krasnoludy odnalazły coś głęboko w kopalniach u podnóża wulkanu – tajemnicze ‘Serce Aazo’. Niewielu zna jego prawdziwą naturę. Zaraz po odkryciu kopalnię zamknięto i przekształcono w ogromną twierdzę Yas’Angad – Dom Zgliszczy. Powołano też specjalną formację wojskową, mającą wyłącznie chronić tę twierdzę. Żołnierze z tej formacji nie mają prawa opuszczać twierdzy do końca życia. Plotka głosi, że wszyscy świadkowie odkrycia Serca zostali zgładzeni – tę historię rozgłaszają przede wszystkim kraje sąsiednie. Tak czy inaczej od tego momentu rozpoczął się szybki rozwój państwa. Nowe twierdze wyrastały przy granicy z Edonią niczym grzyby po deszczu, a kolejne stocznie oblepiały krótką linię brzegową Ninshuburu. Aż nastał rok 4081 i 3 armie pod komendą [[Ibbisin]] przekroczyły granicę Edonii. Kampania była trudna, a cel ambitny - zająć całą południową część państwa. Ninshubur jednak miał kilka przewag w tej potyczce - nikt nie spodziewał się ich ataku, swoją potęgę państwo ukrywało bardzo skrupulatnie. Edonia, jak w sumie zawsze, miała wewnętrzne problemy. Dodatkowo agresor dysponował tajną bronią – oddziałami olbrzymich Lerritanów. Do tego ogrom różnego rodzaju golemów, od stalowych po adamantynowe. W bardzo różnych rozmiarach i formach - część z nich była wielkości ninshuburskich wież, inne mniejsze od ludzkich dzieci. Zaskakująca była nie tylko wielkość i różnorodność tych sił, ale przede wszystkim ich inteligencja i spryt. Edończycy mieli wręcz wrażenie, jakby walczyli z żywymi ludźmi. Armie [[Edonia]], [[Perhyn]] i [[Yanthalei]] mimo waleczności i poświęceniu nie były w stanie oprzeć się najeźdźcy. Przez pewien czas udawało im się co najwyżej spowalniać przemarsz wojsk. Kiedy było pewne, że żadne z tych państw nie ma sił potrafiących oprzeć się siłom krasnoludów zdecydowano poddać się - by nie mnożyć i tak ogromnych strat. Ninshubur głęboko upokorzył Edonię, przejmując jej ogromną część ziem. To nie tylko zwycięstwo militarne, to przede wszystkim prawdziwy debiut polityczny Ninshubur. Wojna wyłoniła hegemona cywilizowanego świata.

- Plotki
Wiele mówi się o tym, że pokonanie Edonii mogło być wyłącznie przedsmakiem tego, co Ninshubur może zgotować pozostałym krajom. Plotkuje się o tym, że niektórzy władcy chcieliby przeprowadzić prowizoryczne uderzenie, zanim Ninshubur rozwiąże swoje wewnętrzne problemy i będzie gotowe na kolejny podbój. Pytanie, kto te plotki rozsiewa?