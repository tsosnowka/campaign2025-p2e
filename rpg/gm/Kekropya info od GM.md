- Informacje ogólne 
Wyspiarskie państwo, należące niegdyś do potężnego cesarstwa [[Ephyrea]]. Obecnie jest to część archipelagu powstałego w wyniku działania klątwy(niegdyś był to stały ląd połączony z ziemiami dzisiejszego [[Ninshubur]] i [[Edonia]]). Ze względu na swoją lokalizację Kekropya znajduje się w stałym niebezpieczeństwie ze strony agresywnego, północnego sąsiada - [[Ninshubur]]. Przez bliskość agresora, wszystkie państwa archipelagu, również znajdujące się na ziemiach byłego cesarstwa - [[Narmeria]] i [[Ligurgia]], niedawno podpisały sojusz obronny. W krótkiej historii Kekropyi nie wydarzyło się nic, co mogłoby scementować poczucie potrzeby państwowości u jej obywateli. Ze względu na to, że ziemie te szczególnie dotkliwie zostały objęte klątwą, która nie dość, że zniszczyła ląd, to jeszcze wpłynęła na żyjące tu istoty, tworząc z nich dzikie bestie - dlatego ludność szukała schronienia przede wszystkim za murami miast - w sensie fizycznym i politycznym. Utworzeniu jednego przeszkadzały również warunki geograficzne - wyspy północnej części archipelagu pocięte są niezwykle trudnymi do przebycia bagniskami, bardzo często uniemożliwiając przebycie trasy między miastami drogą inną niż morska. W efekcie tego wszystkiego Kekropya stała się raczej luźnym związkiem oddzielnych miast-państw niż prawdziwym państwem.

- Stolica
Kekropya nie posiada formalnej stolicy. Istnieje jednak miejsce, w którym zbierają się przedstawiciele miast, by podejmować decyzje wiążące dla całego sojuszu – są to ruiny pałacu w Ogygesie.

- Władza
Od samego początku swojej państwowości Kekropya nie posiadała władzy centralnej. Aż do ataku ze strony [[Ligurgia]] i próby narzucenia całemu archipelagowi swojego zwierzchnictwa, Kekropya nie była nawet traktowana jako odrębny byt polityczny. Miasta walczyły ze sobą, wchodziły w sojusze, buntowały się, spiskowały i zdradzały. W momencie, w którym pojawiło się zewnętrzne zagrożenie, które zagrażało suwerenności wszystkich miast zdecydowano się na utworzenie związku. Najważniejszą zasadą związku miast jest wieczny pokój – zakaz jakichkolwiek konfliktów zbrojnych na terenach podlegających miastom. Zapis ten dawał spore możliwości interpretacji – ale o tym później. Sojuszowi przewodzi senat - złożony z przedstawicieli wydelegowanych przez miasta. Senatorów jest równo 500 i są wymieniani co 5 lat. Liczba przedstawicieli zależy wprost proporcjonalnie od udziału wpłaconego podatku do skarbu sojuszu - im więcej miasto wpłaca pieniędzy, tym większy posiada wpływ na politykę całego państwa. Duża część miast-państw postawiła na rozwój transportu wodnego, a co dalej za tym idzie również handlu. Stało się to głównym orężem w rękach miast chcących mieć większy wpływ na losy swojego regionu. W niektórych ośrodkach doprowadziło to do sytuacji, w której to gildie kupieckie faktycznie rządzą miastem - skoro to one głównie dostarczają pieniądze na podatki, wymagane przez sojusz, to domagają się również swoich przedstawicieli w senacie. I najczęściej tak też się dzieje - przedstawiciele miast często bywają wysłannikami lokalnych gildii kupieckich. Obecnie miastem z największą ilością przedstawicieli są Bakhiady - posiadają 87 senatorów. Co istotne, jest to jedno z miast, które zamiast handlu specjalizuje się w wystawianiu mysthoforoi – wojsk najemnych.

- Religia
Jak większość cywilizowanego świata, mieszkańcy Kekropyi oddają cześć głównemu panteonowi. Szczególne znaczenie ma jednak dla nich para bóstw - [[Feanor i Myrra]]. Wynika to z kilku powodów – przede wszystkim są to bóstwa bliskie prostemu ludowi, a tak właśnie można scharakteryzować mieszkańców ziem zniszczonych przez klątwę - uciekających ze zniszczonego cesarstwa, tułających się po całym świecie(głównymi destynacjami tego exodusu były [[Kilikia]] i [[Tirtalya]]). Po drugie, większość mieszkańców tej części archipelagu wyznaje zasadę, że nic samo na nich nie spłynie, jeśli sami się o to nie postarają, są ambitni i nie do końca wierzą w hierarchię - co bardzo pasuje do religii Feanora i Myrry.

- Poddani
Ekonomia miast opiera się na gildiach - to w zasadzie najistotniejsze organizacje w poszczególnych ośrodkach. To one podejmują najważniejsze decyzje dla miasta i kreują jego politykę. Każde miasto posiada coś w rodzaju własnego wewnętrznego senatu - oczywiście w różnych formach, bo każde miasto jest nieco inne. Gildie konkurują ze sobą, aby mieć jak największe wpływy w radach. Zdarzają się sytuacje, w których kupcy z różnych miast dogadują się między sobą, by wspólnie wpływać na sytuacje w regionie. Coraz częściej obserwuje się do łączenia się gildii w większe struktury, by łatwiej kontrolować obieg pieniądza. Kekropya jest również regionem, który jako pierwszy wykształcił banki. Podobnie jak gildie, Bank Miasta Thivai zwiększa swoją siłę polityczną przez sieć pożyczek i innych wysoko oprocentowanych przysług.

- Ostatnie wydarzenia
Co prawda miasta sojuszu nie mogą walczyć ze sobą bezpośrednio, ale zdarzało się, że dołączały do istniejących już wojen, po stronie przeciwnej niż ich przeciwnik - by zdobyć nad nim przewagę. Zdarzyło się to dwukrotnie - podczas konfliktu między [[Tirtalya]] i [[Kilikia]] oraz podczas napadu [[Ninshubur]] na [[Edonia]]. Podczas ataku Tirtalyi na osłabioną Kilikie, po stronie tej drugiej stanęło miasto Kirid, z którym Kilikia cały czas utrzymywała bardzo dobre stosunki dyplomatyczne(mieszkańcy Kiridu bardzo dobrze wspominali to, jak byli tam traktowani, gdy uciekali ze zniszczonego cesarstwa). Kirid, gdy dołączał do wojny, był sam skonfliktowany z Lasirą, która wykorzystała sytuację i opowiedziała się po stronie Tirtalyi. Jeszcze bardziej dramatyczny przebieg miał konflikt między [[Ninshubur]] i [[Edonia]]. Telchinis - miasto na północy, będące w bliskim sojuszu z Edonią - przyszło jej na pomoc, gdy krasnoludy wkroczyły na jej ziemie. Istankor, miasto, które od wielu lat próbowało zyskać przewagę nad Telchinisem pomogło Ninshuburowi, głównie jako zwiadowcy i informatorzy. To jednak przesądziło o losie miasta – cały archipelag oburzył się na wieść, że udzielono pomocy agresorowi o tak olbrzymiej potędze, znajdującemu się tuż przy ich granicach. Istankor został zmieciony z powierzchni ziemi. Miasto spalono, ziemie wokół posypano solą, a przedstawicieli lokalnego senatu wraz z ich rodzinami ukrzyżowano. - Największe miasta sojuszu: - Bakhiada - Thivai - Kirid - Lasira - Telchinis

- Plotki
Mówi się, że Bakhiady obawiają się, że z czasem mogą stracić tytuł hegemona, ponoć w wewnętrznym senacie coraz częściej mówi się zacementowaniu ich przewagi przez podbój... Ponoć dyplomaci z [[Ninshubur]] ostatnimi czasy bardzo często schodzili ze statków w portach różnych miast Kekropyi.