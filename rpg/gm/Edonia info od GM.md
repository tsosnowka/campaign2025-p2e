- Informacje ogólne 
Olbrzymie państwo, rozciągające się od mroźnych gór północy, po ciepłe wody południa, od wschodu ograniczane przez Nieme Wydmy - olbrzymią pustynię, od zachodu zamykane przez państwa półwyspu - [[Perhyn]] i [[Yanthalei]]. Jeden z krajów, który do dzisiaj nie podniósł się w pełni po wydarzeniach z [[Czas Klątwy]]. Wydawało się, że Edonia, pomimo pewnych zawirowań politycznych, przeszła ten okres we względnym spokoju, wręcz z łatką 'silnego państwa', które radziło sobie z buntami, wojnami domowymi, a nawet zakusami zawistnych sąsiadów. Jak się później okazało, za potęgą Edonii stała [[Rada Visceromantów]], której udało się ujarzmić moc [[Gandrowie]]. Wieszczyło to jednak początek upadku Edonii. Państwo nadwyrężone przez silne działanie klątwy na wschodzie i zachodzie, wybuch kolejnego konfliktu na południu, nie było w stanie przetrwać ciosu, jakim było wyzwolenie się [[Gandrowie]] z sideł rady oraz kompletnie niespodziewaną inwazją demonów. Edonia do dziś odczuwa skutki tych wydarzeń. 

- Stolica 
Hernegel 

- Władza
Obecnym władcą jest [[Ralgridh]], nazywany również Ralgridhem Srogim. Pochodzi ze stosunkowo młodego rodu w Edonii - potomków ludów, które przybyły tu z północy zaraz po zakończeniu [[Czas Klątwy]]. Jego wojownicze plemię bardzo szybko odnalazło się w chaosie, jaki ogarnął te ziemie po serii klęsk. Ralgridh rządzi twardą, pewną ręką. Za jego kadencji państwo cieszy się największą stabilnością od kilkudziesięciu lat. Wzmocnił granice, zbudował silną, karną armię, bardzo krótko trzyma [[Rada Visceromantów]] pamiętając, do czego doprowadziły jej knowania cztery wieki temu. Nie zapomina również o sojuszu łaczącym go z [[Perhyn]], mimo, że w Edonii zmieniali się władcy, a nawet całe rody u steru państwa, sojusz z krajem Półwyspu nadal jest odnawiany. Sama Edonia obecnie jest podzielona na regiony, którymi rządzą namiestnicy - desygnowani osobiście przez króla. Każdy posiada właściwie władzę absolutną na swoich włościach. Winni są swojemu władcy wystawiać armie na jego żądanie i stawiać się na zebrania rady - ciała doradczego przy królu. Sam władca posiada również kilka wydzielonych domen w centrum państwa, rozplanowanych tak, by graniczyły z ziemiami jego namiestników. 

- Religia
Edończycy od końca [[Czas Klątwy]] oddają cześć głównemu panteonowi. Szczególną zaś cześć oddają [[Aquilla]], nadając jej przydomki *Obrończyni* i *Córka Smoków*. Wielu Edończyków dołącza do [[Zakon Beithira]] - są najliczniejszą narodowością w tej apolitycznej organizacji. Z gór dalekiej północy, wraz z plemionami, do Edonii przybyło wiele tamtejszych wierzeń, wzbogacając religijny koloryt tych ziem. Dzisiejszy Edończyk modli się do panteonu, ale nie zapomina również o złożeniu ofiary [[Rotaskr]] przed wyruszeniem na trakt. 

- Poddani
Państwo jest mocno podzielone pod względem etnicznym. W wyniku wyniszczenia ogromnych mas ludności w czasie kryzysu, w Edonii powstała luka, którą zapełniły ludy graniczne. Najliczniejszą grupą były plemiona z północy. W roku 3759, w momencie, gdy wycofano dużą część wojsk chroniących te granice federacja plemion pod wodzą Sigesara przedarła się i osiedliła na północnych rubieżach, początkowo zupełnie nie niepokojona przez rząd. Natywna ludność tych ziem opuściła swoje domy ze strachu przed hordą, przesuwając się do centrum kraju. Edonia w tym czasie nie miała sił walczyć z najeźdźcą. Lokalna szlachta, wspierana jedynie przez niezwykle kruche siły królewskie próbowała walczyć z barbarzyńcami, ale była zwyczajnie zbyt słaba. Ostatecznie przyjęto upokarzający dla króla Isgraela(syna Jarrela) pakt, który oddawał północną rubież we władanie plemionom, nakładając jednocześnie na nie obowiązek płacenia podatków i obrony granic. Migracja ludów w pozostałych częściach była nieco mniejsza, jednak na tyle znacząca, że obecne państwo zachowało jedynie okło 30% autochtonicznych mieszkańców. 

- Ostatnie wydarzenia
Edonia ma bardzo burzliwą historię. Podczas [[Czas Klątwy]] władzę w państwie przejął hrabia Jarrel - rozpoczynając nową linię królewską. Hrabia był protegowanym Arho, głowy [[Rada Visceromantów]], a także sojusznikiem odradzającego się państwa [[Renoc]]. Król przejął władzę w zniszczonym państwie. Jego krótkie rządy(ze względu na podeszły wiek) upłynęły pod znakiem wzmacniania granic i odbudowy zniszczonych ziem. W międzyczasie wzmacniała się pozycja Północnej Rubieży i tamtejszych plemion. Po powstrzymaniu inwazji ogrów pod wodzą Bikuhra, szlachta plemion weszła na dwór. Ich talent militarny i zaprawienie w bojach zostały docenione poprzez nobilitacje najznamienitszych rodów. Dearallowi, ówczesnemu władcy Edonii i wnukowi Jarrela, nie podobała się niezależność tych obcych wojsk. Korzystając z odradzającej się potęgi [[Rada Visceromantów]], chciał zmusić szlachtę plemion do posłuchu. Spisek został jednak wykryty i wybuchł buntem, podsycanym nieudolnością króla i zwycięską chwałą plemion. Dearall zginął, a władzę szybko przejął potomek Sigesara - Bolcor. Tym samym władza nad Edonią przeszła w ręce plemion. Nie zakończyło to jednak problemów państwa. Plemiona nie stanowiły jednorodnego bytu, wiele klanów wewnętrznie walczyło o przywództwo. Po przejęciu Edonii rozpoczął się okres wzrastu potęgi najsilniejszych rodów. Rzecz jasna, doprowadziło do kolejnych tarć. Wszystko było dodatkowo podsycane przez stare rody Edonii, którym na rękę było osłabienie obecnej władzy i chaos w kraju, licząc na łut szczęścia, który pozwoliłby pozbyć się intruzów z tronu. Po kilku latach prowokacji i pomniejszych utarczek zamordowany zostaje syn Bolcora - Hrurbaef. Do dzisiaj nie wiadomo kto wysłał skrytobójcę po głowę władcy. Całe państwo stanęło w ogniu. Jednocześnie swoje pretensje do korony zgłosiło czterech przywódców klanów. Niedawno odbudowany kraj znów wpadł w spiralę chaosu, która trwała niemalże równe dziesięć lat. Wojna domowa wyniszcza i po raz kolejny osłabia to niegdyś potężne państwo. Na czele tego giganta na glinianych nogach staje Tavuth - generał armii południowych, rozpoczynając linię władców rządzących do dziś. Wojna domowa została wykorzystana przez jednego z sąsiadów Edonii - państwo rządzone przez klany krasnoludów - [[Ninshubur]]. W ostatnich latach ich kraj bardzo szybko się rozrastał, ponoć ma to związek z czymś, co ich górnicy odnaleźli w korzeniach gór. Tak czy inaczej, pomimo pomocy udzielonej Edonii przez [[Perhyn]] i [[Yanthalei]] krasnalom udało się zawładnąć ogromnymi połaciami południowych ziem(liczy się, że nawet około 1/4 wszystkich terytoriów). Od tego czasu Edonia bardzo ostrożnie unika angażowania się w jakiekolwiek konflikty. 

- Plotki
Mówi się, że [[Ralgridh]] od wielu lat przygotowuje państwo do odbicia południowych ziem. [[Ralgridh]], jak na swój wiek, wygląda podejrzanie młodo - mówi się, że jest w tym coś nienaturalnego.